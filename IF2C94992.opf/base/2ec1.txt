#/ /chos kyi rje sa skya paNDi ta kun dga' rgyal mtshan dpal bzang po'i rnam par thar pa 'bring po bzhugs so/// /oM swa sti/ chos kyi rje sa skya paNDi ta kun dga' rgyal mtshan
dpal bzang po la bstod pa zhes bya ba/ chos kyi rjer gyur kun mkhyen 'gro ba'i mgon/ /mtshan mchog ldan pa blta bas mi ngoms shing / /yon tan lhun grub brtse ba chen
po'i thugs/ /gdul bya rnams la lam ston gyur pa des/ /rtag par 'dzin pa'i 'du shes ldog pa dang / /le lo can rnams dge la bskul ba dang / /dad pa can rnams spro ba bskyed
pa dang / /shes rab can rnams chos la sbyar ba dang / /blo gros can rnams the tshom gcad pa'i phyir/ /ngo mtshar che ba 'di rnams kun la bstan/ /lho phyogs 'dzam gling
kha ba can gyi ljongs/ /rdo rje gdan nas dpag tshad brgya yi sar/ /rnal 'byor dbang phyug byin gyis brlabs pa'i gnas/ /grom pa la stod dpal ldan sa skya ru/ /'khon gyi gdung
brgyud skyes bu chen po de/ /rtsod ldan dus kyi thams cad mkhyen pa ltar/ /'gro ba 'dul phyir sprul pa'i skur bstan nas/ /snyigs ma'i dus kyi skyabs mchog gyur pa de/
/chu pho stag lo dpyid zla nyer drug la/ /shes rab zag med yum la bltams pa'i tshe/ /'od dang ltas bzang rnam pa du ma rnams/ /zas gtsang sras ltar ngo mtshar dpag med byung
/ /btsas pa'i dus nas saM skr-i ta yi skad/ /rgya gar bod dang skad rigs rnam pa bzhi/ /yi ge'i rigs rnams ma lus thugs su chud/ /bzo dang gso ba sgra tshad nang rig
sogs/ /yon tan rin chen rgyan gyis spras pa yi/ /'gro ba'i bla ma chos rje sa skya pa/ /mtshan ni yongs su grags pa'i chos rje yi/ /grags pas khyab pa'i yon tan 'di ltar
lags/ /dgung lo dgu par mtsho skyes rdo rje dang / /gsang sngags phra mo ci rigs

thugs las gsung / /bcu gcig dus su brtag pa gnyis pa dang / /kye rdor la sogs sangs rgyas mnyam sbyor gsung / /bcu gnyis dus su gur dang sambu Ta/ /thabs shes gnyis su med
pa'i rgyud sde gsungs/ /bco lnga'i dus su rje btsun rtse mo dang / /sa chen kun snying dpal chen 'od po che'i/ /thugs la mnga' ba'i yon tan ma lus pa/ /bde mchog skor gsum
mkha' 'gro rgya mtsho dang / /phag mo skor gsum na ro mai tri'i lugs/ /kye yi rdo rje bdag med lha mo'i skor/ /rdo rje phur pa rdo rje dbyings la sogs/ /gsang 'dus ma hA
mA ya gshin rje'i gshed/ /sangs rgyas thod pa rdo rje gdan bzhi dang / /'jigs byed dgra nag gdong drug dus 'khor sogs/ /ma lus pa rnams gsan nas thugs su chud/ /dgung lo
bco brgyad lon pa'i mnal lam du/ /a phyi mchod rten chen po'i drung du ni/ /dbyig gnyen zhes bya'i dge slong ngur smrig can/ /chos kyi ma mo mngon pa'i mdzod tshig rnams/
/'chad pa thos shing gus pa'i tshul gyis nyan/ /mnal sangs ma lus thugs su chud par gyur/ /rgya gar shar phyogs rnam par rgyal ba yi/ /zhing zhes bya ba 'khor lo can gyi
yul/ /slob dpon phyogs kyi glang po zhes bya ba'i/ /brag phug yin zer shin tu nyams dga' bar/ /tshad ma sde bdun kun btus la sogs pa/ /glegs bam mang po'i lde mig gtad
pa rmis/ /mnal sangs nyams snang rtogs pa lhag par rgyas/ /bcu dgu pa la 'phrang zhes bya ba yi/ /dge ba'i bshes gnyen chen po zhu ston la/ /rje btsun byams pas gsungs pa'i
chos sde lnga/ /tshad ma kun btus la sogs chos 'ga' gsan/ /de nas dgung lo nyi shu bzhes pa'i dus/ /mtshur ston chen po gzhon nu seng ge la/ /bstan bcos tshad ma rnam
nges gsan nas ni/ /gtsang gi rkyang thur dge 'dun sde chen la/ /chos 'khor chen po mdzad nas byon pa'i lam/ /rgya gar kha che'i yul nas byon pa yi/ /

yod smra'i mkhan brgyud paN chen shAkya shrI/ /gtsang gi chu mig ces byar mjal nas kyang / /mdzad pa'i mtshan btags tshad ma chos mchog gsan/ /gzhan yang mkhas grub dA na shI
la dang / /bal po'i mkhas pa saM gha shI la la/ /rgyas pa'i bstan bcos tshad ma rnam 'grel dang / /sdeb sbyor snyan ngag bzhi brgya pa la sogs/ /mngon rtogs rgyan dang
dbang mdor bstan pa gsan/ /de nas gdan sa dpal ldan sa skya ru/ /mkhas pa su ga ta nyid spyan drangs nas/ /sgra tshad snyan ngag sdeb sbyor mngon brjod dang / /zlos gar
la sogs bstan bcos 'ga' zhig gsan/ /rnal 'byor rgyud gsum bod du 'gyur ba gsum/ /da lta bod la grags pa'i bstanabacos dang / /gsang sngags rgyud sde'i nyams len mang du gsan/
/dgung lo nyi shu rtsa bdun bzhes pa'i dus/ /'gran zla kun bral paN chen shAkya shrI/ /mkhas mang dbus su des ni mkhan po mdzad/ /las kyi slob dpon spyi bo lhas pas
mdzad/ /don mo ri pas gsang ste ston pa mdzad/ /de sogs dge 'dun rgya mtsho lta bu'i dbus/ /rab tu byung zhing bsnyen par rdzogs pa mdzad/ /kun mkhyen chos rje paN chen de
nyid la/ /rnam 'grel rigs thig rgyud gzhan grub pa dang / /rgyan dang chos mchog 'brel pa brtag pa dang / /sher phyin bdun brgya brgyad stong don bsdus dang / /mngon pa
phar phyin theg bsdus rnam bshad rigs/ /nyi shu pa dang sum cu'i bshad pa dang / /phung po lnga yi rab tu byed pa dang / /'dul ba lung dang so thar mdo rtsa dang / /'od
ldan me tog phreng rgyud sa ga'i lugs/ /de sogs sde snod gsum po ma lus dang / /dus kyi 'khor lo'i rgyud dang 'grel bshad dang / /gsang 'dus 'phags skor ye shes zhabs skor
dang / /bde mchog 'jam dbyangs dzam bha la yi skor/ /byin rlabs man ngag ma lus pa rnams gsan/ /de nas brtsegs pa dbang phyug seng ge la/ /byams chos lnga dang dbu ma rigs
tshogs dang / /rang gzhan grub

mtha'i rnam gzhag ci rigs dang / /bye brag smra dang mdo sde pa la sogs/ /sems tsam dang ni dbu ma'i 'dod tshul dang / /gzhan yang gdams ngag zab mo phal cher gsan/ /byang
sems chen po spyi bo lhas pa la/ /brgyad stong 'grel chen nyi khri mngon pa dang / /bka' gdams lugs kyi chos skor gdams ngag dang / /gsang 'dus rim lnga na ro chos drug dang
/ /dbu ma chen po mtha' bral stong nyid dang / /gzhan yang zhi byed rdzogs chen gcod la sogs/ /gdams ngag nyams len rdzogs rim phal cher gsan/ /deng sang rgya gar bod
la grags pa yi/ /lam 'bras la sogs rdzogs rim lam skor dgu/ /mtshan brjod bshad pa lugs drug gdams ngag dang / /'chi med grub pa'i man ngag sgrub thabs dang / /dus kyi 'khor
lo sbyor drug la sogs gsan/ /gzhan yang sgrol ma rnal 'byor chen po'i lugs/ /yo ga ngan song sbyong rgyud gtsug dgu dang / /rnam 'joms ba ri lo tstsha sa chen lugs/
/bdud rtsi 'khyil ba sme brtsegs sgrub thabs dang / /rigs byed ma yi man ngag sgrub thabs dang / /gdugs dkar rnam rgyal ri khrod lo ma can/ /'od zer can dang rma bya chen
mo yi/ /sgrub thabs gdams ngag zab mo gzungs dang bcas/ /stong chen rab 'joms so sor 'brang ma dang / /mi g.yo mgon po dbyangs can ma yi skor/ /gdams pa zab mo yang dang
yang du gsan/ /bstan srung mgon po lha mo nag mo'i skor/ /zhing skyong mgon po gtso 'khor lnga pa rnams/ /bsgrubs shing zhal bstan srog gi snying po phul/ /nyi zla ltar
grags rdo rje lta bu'i sku/ /rgol ngan bdud 'joms bstan pa'i gtso bo de'i/ /snyan pa'i ba dan chen po sgrogs pa'i sgra/ /yul dbus rgya gar shar nub thams cad du/ /chos rje
bla ma dam pas 'di ltar bsgrags/ /shes bya thams cad gzigs pa'i spyan yangs pa/ /'gro kun dge legs sgrub pa'i thugs rje can/ /bsam yas phrin las mdzad pa'i

stobs mnga' ba/ /'jam mgon bla ma'i zhabs la mgos phyag 'tshal/ /zhes sogs bstan bcos mchod brjaud brjod pa'i tshe/ /phyi rol rtog ge ngan pas khengs pa yi/ /'phrog byed dga'
ba zhes bya'i phyi rol pa/ /phrag dog zhe sdang me rlung 'tshubs 'dra yi/ /dbang phyug tshangs pa'i rjes 'brang ral pa can/ /drug phrag gcig gis 'gran par sems te 'ongs/
/bla ma chos rje'i drung du lhags nas kyang / /dbang phyug tshangs pa'i yon tan che ba brjod/ /de nas bla ma chos rje slob ma'i tshogs/ /'phrog byed ral pa can dang rtsod
par brtsam/ /bcu gsum gdugs dang bstan pa dpang du btsugs/ /bcu gnyis bar du bla ma chos rje pham/ /'u yug bzang rings la sogs bros pa'i tshe/ /yi dam lha la yi chad
gsol ba btab/ /sgrol mas lung bstan 'jam dbyangs rtsod pa'i grogs/ /byas pas bcu gsum nyin par chos rje rgyal/ /'phrog byed ral pa can gyis 'di skad smras/ /khyod min khyod
kyi phrag pa g.yas pa yi/ /dmar ser ral gri can de ma thub pas/ /de bas khyod rgyal nga ni pham par gyur/ /zhes zhus 'khor rnams bros te song zhes grags/ /de nas 'phrog
byed dga' bas 'dud pa'i tshe/ /padma'i bstan srung bstan mas bar chad byas/ /'phrog byed dga' ba mya ngan zhabs su shi/ /phyin chad bod du mu stegs pa yi rigs/ /bgrod par
mi nus 'ong bar mi sems so/ /bstan la bya shes chos rje rin po che/ /rig pa'i gnas lnga mthar phyin zab mo yis/ /'gro don mdzad cing 'chad rtsod rtsom pa'i tshe/ /rje
btsun chen po'i zhal nas 'di skad gsungs/ /mi rigs mi gcig sum brgya drug cu'i yul/ /skad rigs mi gcig bdun brgya nyi shu'i skad/ /tha dad skad dang yul gyis dbye ba'i yul/
/byang nas byang phyogs rgyal khams hor gyi yul/ /bsod nams bsags pa'i jin gin gan gyi rgyud/ /byang sems sprul pa rgyal po go dan gyis/ /khyod kyi snyan pa'i grags pa
thos nas kyang / /spyan 'dren pho nya drag po 'di ltar 'ongs/ /zha khra 'dra lham phag sna 'dra gyon pa'i/ /dor ta zhes bya'i rkang mgyogs btang ba'i tshe/ /the

tshom ma byed myur du songs shig dang / /sangs rgyas bstan la 'gro don dpag med 'byung / /zhes gsungs zhal bzhes thugs la bzhag pa'i tshe/ /gsung bzhin rgyal po'i lung gis
dor ta sleb/ /go dan lung bsgrags spro ba bskyed nas ni/ /dgung lo drug cu rtsa gsum bzhes pa'i tshe/ /gsungs dran the tshom ma byas myur ba ni/ /byang phyogs sprul pa sde
yi ling chu rtser/ /drug cu rtsa lnga me pho rta yi lor/ /rgyal po'i pho brang dam par chags phebs nas/ /go dan chen po rgyal po'i drung du ni/ /me mo lug lo'i zla ba dang
po la/ /bla ma chen po chos rje khu dbon dang / /mjal nas chos kyi gsung gleng mang du mdzad/ /yo gur bande mang pos mtshams sbyar nas/ /mchod gnas bla ma kun gyi phud
du khur/ /rgyal po chen po shin tu mnyes nas kyang / /bod kyi pag shi rnams kyi che 'don mdzad/ /hor gyi rgyal khams rdo rje theg pa la/ /bcug cing gzhan don dpag med byung
ba'i tshe/ /'gro ba'i bla ma kun mkhyen chos rje de/ /sku tshe'i 'du byed btang ba'i ltas su ni/ /ngo mtshar can rnams gdul bya kun la bstan/ /tha skar zla ba'i sa g.yos
byung ba'i tshe/ /bzang ngan zhus pas byang chub sems dpa' rnams/ /skyo ba skyes nas gzhan du bzhud pa na/ /chos nyid de yin bdag kyang der chud gsungs/ /sku la 'byung
bzhi'i nad kyis bsnyung ba'i tshe/ /zhi ba lha dang 'phags pa klu sgrub dang / /'jam dbyangs mgon po ye shes sems dpa' dang / /spyan ras gzigs dbang rje btsun sgrol ma
dang / /sa bcu'i dbang phyug byams pa mi g.yo mgon/ /zhal bstan mngon sum du ni gzigs nas kyang / /zhi ba lha yi zhal nas 'di skad gsungs/ /sdug bsngal kun 'byung 'bras
bur shes par gyis/ /'byung bzhi'i lus la skye 'chi yod de gsungs/ /de ltar 'phags pa chen po klu sgrub kyis/ /'dus byas mi rtag la sogs chos kyi sdom/ /sgyu ma'i dpe brgyad
mi rtag pa yang gsungs/ /'jam pa'i dbyangs kyis skye ba thams cad du/ /lhag pa'i lha mchog dam par zhal gyis bzhes/ /spyan ras gzigs kyi phyag gis sku la byugs/ /rje btsun

sgrol mas 'khor ba sgrol zhes gsungs/ /byams pa mgon pos ting 'dzin brgya phrag gi /sgo dbye sa lam lung bstan mngon sum mdzad/ /mi g.yo mgon pos bdud bzhi'i bar chad dang
/ /lam gyi 'jigs pa bsal zhes dbugs dbyung mdzad/ /nyi shu dgu yin nam phyed gyur pa na/ /de bzhin gshegs pa sgra dbyangs mi zad pa/ /sgrogs pa'i rgyal po mngon sum gzigs
gyur cing / /rgyas 'bring bsdus gsum de nyid sbas don zhus/ /de yi tho rangs spyan ras gzigs mgon la/ /thugs rjes byang chub mchog tu sems bskyed zhus/ /nyi ma 'char kar
'jam dbyangs zhabs drung du/ /shes bya'i gnas la the tshom dra ba bcad/ /smin drug zla ba'i yar tshes drug gi nyin/ /pi wang gling bu rol mo'i sgra rnams byung / /dad ldan
skye bos ltas bzang sems pa la/ /chos rje'i thugs ni rangs par ma gyur to/ /bcu gsum snga dro gzims khang bzhugs pa'i tshe/ /seng ge'i khri la sangs rgyas bcom ldan 'das/
/nyan thos dgra bcom 'khor gyi tshogs nang du/ /bcu gnyis bden bzhi'i chos 'khor bskor ba la/ /yan lag bdun pa bzang spyod mdo yi lugs/ /smon lam rgyal po lha yi skad
du btab/ /bcu bzhi'i nyin par sprin gyi phung po'i nang / /kye yi rdo rje lha dgu'i dkyil 'khor la/ /bshad pa'i rgyud 'dzin rig 'dzin sdom pa zhus/ /lnga gsum zla rgyas
bskor ba mdzad pa'i tshe/ /nam mkha'i mthongs su 'ja' 'od 'khyil ba'i dbus/ /rje btsun sgrol ma lan gsum zhal gzigs nas/ /phyag gnyis thar sbyar a bi ta ra zhes/ /tshes pa
bcu bdun nam gung yol ba na/ /gzims pa nas bzhengs bdug spos phul nas ni/ /bi ji la sogs bu slob tshogs rnams la/ /mkha' la ci shar khyod kyis mthong gyur tam/ /rol mo
thos sam yid la bde mthong ngam/ /nam mkha'i mthongs su rol mo'i sgra rnams sgrogs/ /ci yang ma mthong zhus pas da dung yang / /sdig shas chung mod 'bad pas shin tu sbyongs/
/bde mchog la sogs dkyil 'khor mthong zhes gsungs/ /sdug bsngal 'gro la thugs rje skyes pa na/ /

bde bar gshegs la yi chad gyur pa'i tshe/ /tho rangs cha la bla ma rje btsun dang / /mthu stobs dbang phyug shar phyogs nag po pa/ /dngos su byon nas yi chad ma byed gsungs/
/ji srid nyer len phung po yod ring la/ /skye rga na 'chi yod pa chos nyid yin/ /khyod kyang mir skyes nyi shu rtsa lnga'i bar/ /'jam dbyangs rjes bzung rig pa'i gnas lnga
mkhyen/ /'jig rten khams mang brgal ba'i pha rol du/ /mkha' la gnas pa'i sangs rgyas nyid 'gyur te/ /sangs rgyas mnyes byas sems can yongs smin byas/ /zhing khams rgya
chen bgrod par byas nas kyang / /sa rnams thams cad rim gyis rab bgrod de/ /rgya gar shar phyogs mu mu ni zhes par/ /rgyal po chen po nyi ma stobs 'phel bu/ /bstan la rab
byung skye ba brjes nas ni/ /dad ldan gdul bya 'bum phrag du ma zhig /yongs su smin byas dri ma med pa yi/ /dpal zhes bya ba'i sangs rgyas nyid 'gyur zhes/ /bla ma rje
btsun chen pos lung bstan mdzad/ /birWa pa yis de la mthun 'gyur brjod/ /nag po'i zhabs kyis yi rangs 'dzum pa mdzad/ /nye gnas dam pas bdug spos yang yang phul/ /chos rjes
mchod pa rnams lnga'i phyag rgya mdzad/ /smal po zla ba'i dkar phyogs tshes brgyad la/ /rnal 'byor dam tshig gso ba'i tshogs 'khor mdzad/ /nam mkha'i mthongs na rol mo'i
sgra rnams sgrogs/ /bi ji la sogs bu slob tshogs rnams kyis/ /ci lags zhugs pas khyed rnams mi shes sam/ /kho bo 'di nas gzhan du 'gro ba'i ltas/ /bskal pa stong du pha
rol phyin pa'i tshul/ /mgo dang rkang lag bdog pa btang ba'i mthus/ /bla ma'i zab lam skad cig gcig la rdzogs/ /rim gro byas pas khyed rang rnams la phan/ /bla ma dam
pas byang chub brnyes pa na/ /slob ma'i tshogs la ye shes gzigs pa 'jug /'brel pa byas pa don med mi 'gyur bas/ /chos thos pa la dga' ba sgoms shig gsungs/ /lcags mo phag
lo bdun cu bzhes pa'i tshe/ /sku yi dbon po chos las skyes pa'i sras/ /blo ldan 'phags pa'i spyi bo phyag bzhag nas/ /

sangs rgyas kun gyis bgrod pa gcig pa'i lam/ /rgyud sde'i dgongs pa bla na med pa'i mchog /sgrub thabs zab mo bla ma'i rnal 'byor la/ /gsol 'debs nyams len rems shig bu slob
kun/ /khyed rnams thams cad gang gsung sgo nas kyang / /legs par 'ong zhes bka' yi rjes gnang mdzad/ /smal po zla ba'i yar tshes bcu bzhi yi/ /tho rangs cha la skya rengs
shar ba'i tshe/ /rdo rje dril bu thugs kar bsnol nas ni/ /mkha' la dpa' bo dpa' mo mkha' 'gro'i tshogs/ /gnas gtsang lha yi bu dang bu mo rnams/ /rol mo'i sgra dang sa
g.yos bsu ba dang / /bcas te dgongs pa yongs su mya ngan 'das/ /rdo rje dril bu'i phyag rgya zhag gsum du/ /brtan par bzung nas gzi brjid mdangs dang ldan/ /bco brgyad snga
dro dri bzangs dar zab kyis/ /rin chen sgrom bur rim gro cher byas te/ /sna tshogs rgyan spras rin chen khri steng du/ /lha rdzas mchod pa'i sprin gyis bskor nas bzhugs/
/nyer lnga'i nyin mo mchod pa phul du btab/ /rgyal rgyud nga rgyal che ldan dpung gi tshogs/ /yan lag bzhi ldan du ma phan tshun du/ /'degs pa'i gyad la ma dum rtsod
par brtsams/ /g.yul du zhugs nas 'thab mo'i sta gon byas/ /blo gros mchog gis chags sdang zhi bya'i phyir/ /rgyu yi mi gnyis de bzhin ge sar gnyis/ /yo gur gnyis dang de
bzhin bod kyi bzhi/ /bcu phrag gcig gis sku gdung mkha' la bteg /rgya bod hor gsum skad rigs mi gcig pa'i/ /phal pa'i srung ma gshin rje'i pho nya bzhin/ /'jigs pa'i gzugs
can lag na dbyug to thogs/ /sbyor ba rtsub kyang byams pa'i sems dang ldan/ /bsam pa ngan yang gdung sgrom gus par srung / /lha mi'i tshogs rnams me tog 'thor ba dang /
/dri chab gar mkhan zhal zas rol mo'i tshogs/ /khyad par bdug spos du ma'i sprin spungs kyis/ /rab tu mchod cing gdung ba'i smre sngags 'don/ /khrims lugs chos mthun mi
nyag rgyal po yi/ /chab 'og byang phyogs rgyal khams sa yi phyogs/ /ling chu rtser khab grong khyer 'ga' yi yul/ /sprul pa'i lha khang brgya phrag phyed 'das pa/ /sa gzhi
yid smon lag mthil ltar

mnyam pa'i/ /'og gi sa gzhir dkyil 'khor lnga bzhengs te/ /phyogs bzhir gdugs dang rgyal mtshan ba dan phyar/ /khang bzang mchog der tsandan shing khri la/ /rol mo'i sgra bcas
'jam dbyangs gdung sgrom bzhugs/ /mdo dbyangs la sogs sngags skor sna tshogs dang / /zhal ltas bkod pa'i drug phrag rnam pa lnga/ /ro brgya bcud ldan dge 'dun tshogs
la 'gyed/ /dad ldan skyes bus sgron me dal bus phul/ /cung zad ma 'bar nan gyis gsol ba btab/ /nyer len thugs rje'i shugs kyis pur sbyangs nas/ /sreg rdzas rin chen sna tshogs
'bru sna lnga/ /rtsi mar dgang blugs gser dngul brgya rtsa rnams/ /srid gsum 'dir 'khyams khams gsum sems can gyi/ /sdig sgrib sbyang phyir drang srong me lha dang
/ /bla ma chen po rdo rje 'chang chen la/ /'khor gsum yang dag cho ga shes pas phul/ /de dus lha klu gnod sbyin mi 'am ci/ /bstan la rab dga' ngo mtshar dge ba'i tshogs/
/bdag med rtogs phyir nam mkha' dngas pa byung / /du ba 'ja' gur spungs pa'i sprin gseb na/ /lha bu gzhon nu gdugs dang rgyal mtshan thogs/ /bkra shis glu dbyangs rol mo
sna tshogs dang / /me tog sna tshogs du ma'i char pa dag /kun gyis mthong bar nam mkha' gang bar bab/ /du ba'i rtse mor rdo rje sngon po dang / /ral gri ljang gu utpal la
sogs kyi/ /gdugs ni nam mkha' g.yas su 'khor ba dang / /dri bzang zhim pos sa phyogs gar khyab kun/ /sdug bsngal rnams spangs tshim gdung bde ba myong / /rgya yi mi gnyis
mi nyag dad pa can/ /chu tshod bdun ring nyi ma gsum shar tshe/ /dpa' bar 'gro ba'i ting 'dzin phyag rgya dang / /seng ge rnam bsgyings padma bkod pa sogs/ /rdo rje lta
bu'i ting 'dzin skyes pa mthong / /'og min zhugs khang gnas la phul ba yi/ /zas nor cha rkyen ri yi phung po tsam/ /rgya dang bod dang hor dang yu gur gyi/ /dge 'dun rgya
mtsho khri phrag 'dus pa'i dbus/ /chos rgyal dbon po'i drung gis spang dag byas/ /tho rangs dus su nye gnas brtson 'grus can/ /bi ji rin chen grags pa'i mtha' can gyis/
/lag pa dar gtums chos gos snam

sbyar gyon/ /dri zhim bsang gtor rin chen gser gzhong du/ /sna tshogs mchod sprin rin chen phung por btus/ /sku gdung legs bsdus rin chen sgrom bur sbas/ /stobs chen rgyal
rgyud kha cig de la khros/ /bdag gi bla ma chos rje paN chen de/ /kun la byams mod bdag la ring min te/ /khyod la nye min sku gdung bdag cag la/ /phag tu sbed pa'i gtan tshigs
ci yi phyir/ /sku gdung 'di la bsrungs ba'i cha shas re/ /so sor bgos na zhi ba'i sems dang ldan/ /de lta min na kho bo'i grogs yod kyang / /de yang bla ma'i gsung
dang 'gal thabs med/ /'phags pa pag shi ma mnyes gyur na bla'i/ /rgyal ba'i sras po phrin las mtha' can de/ /nam mkha' 'ja' tshon gur gyi steng na bzhugs/ /bar snang snyan
pa'i sgra sgrog me tog char/ /bdag dang dad pa thob pa'i skyes bu 'gas/ /bla ma 'jam pa'i dbyangs su yang yang gzigs/ /de phyir bdag ni zhi ba'i sems dang ldan/ /sa ri
yar tshes bcu bzhi'i snga dro la/ /bu slob tshogs su rin chen sgrom zhal phyes/ /ling chu rtse yi pho brang gnas mchog der/ /rin chen rgyan spras gser gyi khri steng du/
/mi yi dbang po rgyal po go dan bzhugs/ /mdun duu sa gzhi dri zhim spos chus byugs/ /maNDal gser gyi padma 'dab brgyad dbus/ /za 'og padma stong ldan gdan du bting / /sku
gdung ring bsrel rten mchog tshom bur brdal/ /rgyal po'i phyag gi gser gyi thur ma la/ /dri zhim bdug spos tsandan lde gus byugs/ /mngon sum gzigs nas rin chen rten mchog
rnams/ /bcos ma'i ring bsrel rten rnams so sor bsal/ /sku gdung bzhugs ltas sku gsung thugs kyi rten/ /gtsug tor dbus su kye yi rdo rje dang / /'jam pa'i dbyangs sku dri
med gsal por byon/ /dpral ba'i dbyings su 'khor lo sdom pa'i tshogs/ /ltag pa'i cha la sangs rgyas bcom ldan 'das/ /phrag pa'i gdung la khar sa pA Ni dang / /rkang gi sbugs
su spyan ras gzigs dbang dang / /sgal bu'i cha la gsang ba'i yum bzhi byon/ /sgrol ma mi g.yo pus btsugs rnam pa gnyis/ /phyag sor g.yas pa klu shing ljon pa'i steng
/ /byams pa chos kyi 'khor lo'i phyag rgya can/ /

sprul pa rnam bcu sku yi rten du byon/ /tshangs pa'i gsung dbyangs stong nyid seng ge'i sgra/ /skye med don mtshon a yig 'bur du dod/ /snyan gong gnyis la rnam rgyal mchod
rten re/ /dam tshig rdo rje lte bar hU~M gis mtshan/ /thugs dgongs rnam dag rang byung chos skur shar/ /gzhan yang ring bsrel sna tshogs dpag med byon/ /rgyal po sgo gsum
gus pas 'di skad gsungs/ /lhag par ya mtshan che ba'i rten mchog kun/ /'di 'dra'i ngo mtshar sna tshogs dpag tu med/ /phyi rabs sa skya'i brgyud pa pag shi rnams/ /kun la
'byung na ngo mtshar ya mtshan che/ /'on kyang sngon las bsod nams bsags pa'i mthus/ /'di ltar byung na bstan pa'i rgyan du dkon pa'i mchog /de yang bdag gi smon lam mthus
byung rjes yi rang / /rtag tu lus ngag yid gsum gus pas gsol ba thob/ /yid ches gyis shig skye ba 'di yi 'og rol du/ /khyed cag bu slob rnams dang bdag cag lhan cig tu/
/sangs rgyas bstan pa'i bdag po bla ma dam pa de'i/ /thugs rjes rjes bzung 'khor gyi thog mar skye bar nges/ /gsungs te sku gdung ring bsrel rten mchog rnams/ /dad ldan
skyes bu gdul bya'i tshogs rnams la/ /bka' yi skyabs mchog bsod nams bsags pa yi/ /rten du gnang bas rtag tu dad pa thob/ /don gnyer skye bo phar 'gro tshur 'ong rnams/
/sprul pa sde yi grong khyer yul dbus su/ /gsol 'debs bskor ba'i mchod rten bzhengs pa sogs/ /byin rlabs mngon rtags 'phral du byung ba mang / /rnam thar mdor bsdus cung
zad ston pa yi/ /de las byung ba'i dge ba gang thob pa/ /'gro rnams kun mkhyen chos rje nyid kyi zhabs/ /padmo dri ma med la gus btud de/ /rig pa'i gnas lnga mkhyen pa'i
paNDi tar/ /gyur te skye ba rnams su yang dang yang / /rtag tu 'bral ba med par gnas gyur te/ /shes rab nor bdun dag dang ldan gyur nas/ /mtho ris yon tan bdun la spyod
byed cing / /thar pa'i lam mchog dag la rab zhugs nas/ /'gro la bde skyid rgya mtsho 'byung gyur cig /ces pa

'di ni 'gro ba'i 'dren pa dam pa/ rje btsun 'jam pa'i dbyangs kyi sprul pa chos kyi rje sa skya paNDi ta la bstod pa bar pa yar klungs pa grags pa rgyal mtshan gyis mdzad pa'o//

